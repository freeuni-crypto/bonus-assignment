# ბონუს დავალება

### შესავალი

RSA-ის მოდული არის ორი შემთხვევითად არჩეული დიდი მარტივი რიცვხის ნამრავლი. ასეთი რიცხვის ფაქტორიზაცია ძალიან რთული ამოცანაა, მაგრამ თუ აღმოჩნდა ისე, რომ ორ განსხვავებულ RSA მოდულს ერთზე დიდი საერთო გამყოფი აქვს, მაშინ ორივე მოდულის ფაქტორიზაცია საკმაოდ მარტივია. არაურთიერთმარტივი RSA მოდულები არც ისე იშვიათია პრაქტიკაში, განსაკუთრებით IoT მოწყობილობებში, რომლებსაც არ აქვთ საკმარისი ენტროპია უსაფრთხო ფსევდორენდომ ბიტების დასაგენერირებლად.

კრიპტოგრაფებმა, რომლებმაც აღმოაჩინეს ეს პრობლემა, შეაგროვეს 6.2 მილიონი RSA მოდული და მოახერხეს მათგან 12,934-ის (0.2%-ის) ფაქტორიზაცია საერთო გამყოფების პოვნის მეთოდით. მათ გამოუქვეყნებელი დატოვეს ერთი ტექნიკური დეტალი - როგორ მოახერხეს 6.2 მილიონი რიცხვის ყველა წყვილის უსგ-ს პოვნა მოკლე დროში. ყველა წყვილის (დაახლოებით 20*10¹²) განხივლას წლები დასჭირდებოდა. ავტორები მიანიშნებენ, რომ შედეგის მიღწევაში დაეხმარათ სწრაფი ალგორითმი, რომლის მუშაობის დროც ახლოსაა წრფივთან, მის გამოქვეყნებას კი ერიდებიან ბოროტად გამოყენების შიშით.

ამ ბონუს დავალებაში თქვენი მიზანი იქნება ამ “საიდუმლო” ალგორითმის იმპლემენტაცია.

### დავალება

მოცემულია სუსტი პსევდორენდომით დაგენერირებული 100,000 ცალი 1024-ბიტიანი RSA მოდული ფაილში [moduli.txt](moduli.txt). მოდულები ჩაწერილია 16-ობითში. ბონუსის მისაღებად იმეილზე (nodar.dzamukashvili@freeuni.edu.ge, gosip12@freeuni.edu.ge) გამოგვიგზავნეთ: 
1) ორი მოდული მოცემული ფაილიდან და მათი მარტივ მამრავლებად დაშლა.
2) თქვენი კოდი, რომლითაც იპოვეთ ეს მოდულები და მათი მარტივი მამრავლები.
3) მოკლე აღწერა, თუ როგორ მუშაობს თქვენი კოდი (3-4 წინადადება უნდა გეყოთ).

### ტექნიკური დეტალები

ამ დავალების შესრულებას გირჩევთ C ან С++ პროგრამულ ენაზე gmp ბიბლიოთეკის გამოყენებით, რომელიც საშუალებას გაძლევთ, ეფექტურად იმუშაოთ დიდ რიცხვებთან. ქვემოთ იპოვით რჩევებს ამ ბიბლიოთეკის გამოყენებაზე.

#### gmp-ის ინსტალაცია Linux-ზე 
- გადმოიწერეთ `gmp-x.x.x.tar.gz` [აქედან](https://gmplib.org/#DOWNLOAD).
- ამოაარქივეთ შემდეგი ბრძანებით: `tar -zxvf gmp-x.x.x.tar.gz`.
- მიჰყევით [ამ ინსტრუქციას](https://gmplib.org/manual/Installing-GMP).

#### საჩვენებელი პროგრამა

[simple_gcd.c](simple_gcd.c) კითხულობს გადმოცემული ფაილის პირველ ორ სტრიქონს, სადაც წერია რიცხვები 16-ობითში, პარსავს და ბეჭდავს ამ რიცხვების უდიდეს საერთო გამყოფს.
პროგრამა კომპილირდება ბრძანებით `gcc simple_gcd.c -lgmp`.
gmp-ის სხვა ფუნქციების შესახებ შეგიძლიათ წაიკითხოთ [ოფიციალურ დოკუმენტაციაში](https://gmplib.org/manual/Integer-Functions).
